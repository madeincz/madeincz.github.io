---
title: "Prvi sklop formalnosti"
date: 2021-08-19T20:08:06+02:00
featured_image: 'images/lets-see-what-happens-when-you-take-these-pills.png'
---

**Hope is independent of the apparatus of logic.** *Norman Cousins*

Po enem letu neuspehov se oglasim pri ginekologu.

»Khm. Mislim, da imam problem.«

Ginekolog me napoti na hormonske preiskave. Čez dva dni mi javi, da je s hormoni vse v redu.

»Kaj je naslednji korak?«

Jemanje hormonskih tablet, predpisano dobim Femaro. Jemanje tri mesece po nekaj dni na mesec. 

Ampak ... Če je s hormoni vse v redu, zakaj bom jemala hormonske tablete? A ni razlog verjetno kje drugje, v bistvu so hormoni edina zadeva, za katero smo se prepričali, da je okej?

Doma berem navodila za uporabo. Stranski učinki niso fajn, ampak zmoti me predvsem glavni namen uporabe zdravila.

»Ej tle piše, da je Femara za zdravljenje žensk v pomenopavzi z zgodnjim invazivnim rakom dojke. A ni to mal čudno?« zatežim tavečji polovici.

»Kaj? Kakšna menopavza? Kakšen rak? A naj ne bi to spodbudilo ovulacij? A maš ziher sploh pravo zdravilo?«

Ker v navodilih trikrat izrecno piše, da zdravila ne diraj, če nisi v menopavzi, podvomim tudi sama. Pokličem ginekologa in se počutim malce butasto. »Dober dan. Nisem prepričana, če ste mi predpisali prave tablete.« Dobim odgovor, da ja, in da naj jih jemljem kot dogovorjeno.

Jemljem jih tri mesece. Tačas drugih pregledov ali preiskav ne opravljamo, tablete pa razen hude zaspanosti v dnevih jemanja nimajo nobenih učinkov. 

Čez tri mesece, ko se jemanje zaključi, tavečja polovica od osebnega zdravnika dobi napotnico za spermiogram (po mojem mnenju bi bilo smiselno, da bi bil to prvi pregled, pred mojim jemanjem kakršnih koli hormonskih tablet).

Rezultati so slabi. Zanimivo, da sem jih skoraj vesela, saj zdaj »veva, kaj je narobe«. Zdaj naju lahko na kliniki napotijo na IVF in zadeve lahko hitro stečejo.

Vseeno je treba pregled ponoviti čez šest tednov. Ni panike, si mislim. Na ta drugi pregled greva skupaj. Prepričana sem, da se bomo lahko že takoj dogovorili o nadaljnjih postopkih. Zdravnik, h kateremu greva, ne slovi kot najprijaznejši, ampak pomembno je, da se bodo stvari premaknile naprej.

Na kliniki naju sprejme po krajšem čakanju, je dobre volje, prijazen. »Kar oddajte vzorec, potem si ga bomo ogledali pod mikroskopom.«

*Nadaljevanje prihodnjič*
