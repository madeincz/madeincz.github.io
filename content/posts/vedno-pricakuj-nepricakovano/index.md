---
title: "Vedno pričakuj nepričakovano"
date: 2021-09-22T19:23:06+02:00
summary: "Do tu je zdravnik še prijazen, tudi ko se vrneva z vzorcem, se še poheca."
resources:
- name: "featured-image"
  src: "featured-image.jpg"
- name: "featured-image-preview"
  src: "featured-image-preview.jpg"

categories: ["IVF"]
---

**I guess that’s what disappointment is – a sense of loss for something you never had.** *Deb Caletti*

Do tu je zdravnik še prijazen, tudi ko se vrneva z vzorcem, se še poheca. Potem da vzorec pod mikroskop. Na hitro se lahko opazi, da je število plavalcev precej večje kot pri prejšnjem vzorcu. 

Nenadoma se njegovo vedenje povsem spremeni.

»Kar vrnite se k svojemu ginekologu, jaz vam nimam kaj pomagati. Sicer pa ne vem, kako si to predstavljate, dve leti je samo 24 menstruacij, ne more vam uspeti tako hitro,« postane osoren.

»To je to? Kaj pa nedavni zelo slab vzorec? Pa možnost postopka umetne oploditve?« mi nekako uspe vprašati kljub šoku.

»Vrnite se k svojemu ginekologu. Lahko še naprej jemljete hormone.« Vstane in stopi do vrat. »Zdaj pa me čakajo drugi pacienti.« Odpre vrata.

Zastranitev: tu bi rada posebej poudarila, da je ta negativna izkušnja z zdravnikom pravzaprav edina negativna izkušnja od vseh. Vsi ostali zdravstveni delavci so bili strokovni, človeški, prijazni. So tudi posamezniki, ki bi jih še posebej pohvalila, recimo osebje v bolnišnici Jesenice ali gospo z ZZZS, s katero sva bili v stiku. 
Omenjeni zdravnik pa … Kdorkoli je bil v postopkih zdravljenja neplodnosti, bo najbrž vedel, o kom govorim. Z imenom in priimkom ga ne bom izpostavljala. Po letih oziroma v njegovem primeru bolj desetletjih takega odnosa do pacientk so njegovemu centru letos spomladi odvzeli možnost delovanja v okviru javnega zdravja. Ne bom ocenjevala njegove strokovnosti, je pa poosebljeni primer tega, da odnos do pacienta igra še kako pomembno vlogo pri obravnavi vsakega človeka, kaj šele pri tako osebnih stvareh, kot je načrtovanje družine.
Konec zastranitve

Nekako prideva iz ordinacije, mimo parov v čakalnici, iz stavbe, do avta.

Obsediva, ker nama ni čisto jasno, kaj se je sploh zgodilo. Mislila sva, da bomo pogledali vzorec in se dogovorili za datum začetka postopka. Tako pa sva nazaj pri ... Pri čem sploh?

Nekaj minut jokam v avtu. Potem se mi »zjasni«. 

»Bova šla pa na Češko, če naju tu nočejo.«

*Nadaljevanje prihodnjič*
